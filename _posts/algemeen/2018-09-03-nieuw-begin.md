---
categories: website
---

# Een nieuw begin

Sinds '82 bestaat al zeker sinds 2011 (awkward) en sinds die tijd draaide het vrolijk en blij op een eigen Wordpress instantie. Maar voor een simpel blog is zoiets als Wordpress overkill (gek hoe dat loopt) en ik kom er nu achter dat het migreren van Wordpress naar een ander systeem best wel zuigt. Vandaar dat het tijd is voor een nieuwe start en een nieuw blogsysteem met een simpel contentmodel zodat het in de toekomst wel makkelijk overdraagbaar is naar een ander systeem.

Als je de keuze hebt tussen flexibiliteit en _iets anders_ waardeer dan flexibiliteit altijd iets hoger dan je in eerste instantie denkt. Daarom heb ik gekozen voor een static blog generator en na wikken en wegen ben ik uitgekomen bij [Jekyll](https://jekyllrb.com).

Het was een close call met [Hugo](https://gohugo.io) maar de doorslag gaven enkele Jekyllplugins waardoor ik nu geen front matter hoef te schrijven in m'n markdown documenten (iets wat ik echt heel lelijk vind). Zo blijven de documenten netjes en nog veel overdraagbaarder naar een mogelijk ander systeem. Hiervoor gebruik ik de plugins [jekyll-optional-front-matter](https://github.com/benbalter/jekyll-optional-front-matter), [jekyll-default-layout](https://github.com/benbalter/jekyll-default-layout) en [jekyll-titles-from-headings](https://github.com/benbalter/jekyll-titles-from-headings). Dit kun je ook zien in [de Github repository van dit blog](https://github.com/reinier/sinds82-jekyll) waar het hele systeem openbaar in te zien is.

Als het goed is ben je als RSS abonnee gewoon over naar het nieuwe systeem dus daar hoef je verder niks aan te doen. Ik heb met terugwerkende kracht wat nieuwsbrieven online gezet maar voor het complete archief van Sinds '82 kun je op [2011-2018.sinds82.nl](https://2011-2018.sinds82.nl) kijken.

Naast het feit dat aanklooien met een nieuw systeem erg leuk is wil ik dit blog ook gaan gebruiken om Mailchimp te voeden met de 82% nieuwsbrief die ik elke week schrijf. Met Jekyll heb ik daar meer controle over en bouwt zich ook een archief van de nieuwsbrief in markdownformaat op. Allebei heel fijn.
